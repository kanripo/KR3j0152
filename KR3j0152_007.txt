# -*- mode: mandoku-view; -*-
#+TITLE: 蟫精雋
#+DATE: 2015-08-24 23:25:17.476985
#+PROPERTY: ID KR3j0152
#+PROPERTY: BASEEDITION WYG    
#+PROPERTY: JUAN 卷七
<pb:KR3j0152_WYG_007-1a>¶
欽定四庫全書¶
　蟫精雋卷七¶
　　　　　　　　　　　　明　徐伯齡　撰¶
　　　辯水仙¶
宋楊廷秀萬里題千葉水仙花自序云世以水仙為金¶
盞銀臺葢单葉者其中真有一酒盞深黄而金色至千¶
葉水仙其中花片揉雜密締一片之中下輕黄而上淡¶
白如深一截者與酒杯之狀殊不相似而千葉者乃真¶
<pb:KR3j0152_WYG_007-1b>¶
水仙云詩云燕葉葱根兩不差金㽔風味獨清嘉薄揉¶
肪玉圍金鈿淺染鵞黄剰素紗臺盞元非千葉種平容¶
要是小蓮花向來山谷相看日知是他家當自家¶
　　　夀光先生傅¶
任松卿夀光先生傳夀光先生名鑑者西蜀人父同嘗¶
輸作尚方其母范氏夢明月入懐同曰此奇徵也吾為¶
爾成之後遇祝融氏盧中得煉養術神光滿室彌月不¶
散果生鑑鑑生未有識察㑹負局仙人從代來見鑑奇¶
<pb:KR3j0152_WYG_007-2a>¶
曰此不迎不將應物而不藏者乎命以金膏塗頂玉水¶
洗胷鑑遂光明善照人之妍醜皆愛鑑鑑亦不少假借¶
毫髪無隠對之者衣冠必肅武帝初待詔建章宫帝將¶
御冕而朝羣臣召鑑侍帝改容臨之賜錦裀玉匣進為¶
玉臺郎時方置大長秋以鑑賜貴人陳氏氏自得鑑益¶
自修飾容儀絶國遂冊陳氏為皇后皇后受冊已謝曰¶
妾待罪後宫不能自媚陛下以鑑賜妾妾膏沐必對鑑¶
今妾以色承恩鑑之力也乞封鑑如儀乃封鑑容成侯¶
<pb:KR3j0152_WYG_007-2b>¶
賜錦裀如故后立十餘年挾婦人媚道覺女子楚服棄¶
市相連者三百餘人賜冊皇后上璽綬罷退長門宫鑑¶
懼毁求容平陽主家謳者衛子夫善鑑帝祓霸上還過¶
主家所侍良家女皆不恱獨恱子夫得幸軒中入為皇¶
后后不引鑑不敢侍上上知鑑能飾后容出入不疑加¶
賜五龍五縵后立三十八年與戾太子擅發兵誅江充¶
朝廷大怒執金吾劉散奉冊收皇后璽綬后自殺帝乃¶
制詔御史容成侯鑑克明喜飾置(闕/)　物後宫賴之然¶
<pb:KR3j0152_WYG_007-3a>¶
二后實危朕而鑑不察反飾置之雖好色必惡心朕幾¶
中焉夫能察人之形而不能察人之情能飾人之容而¶
不能飾人之心容成侯何以自明遂廢棄民間晚號夀¶
光先生太史公曰古公亶父周之初也鑑豈其裔歟胷¶
中不正眸子眊焉鑑豈不善察者飾置之過帝甘心焉¶
以貌取人罪鑑誤矣松卿名士林字宗實鄞江奉化人¶
生宋理宗寳祐癸丑殁元武宗至大己酉以文名兩浙¶
間為趙子昻鄧善之諸公所知嘗授生徒於杭開元宫¶
<pb:KR3j0152_WYG_007-3b>¶
云¶
　　　幕士評詞¶
予過南蘭陵於友人處獲見王灼碧窻漫志中載東坡¶
玉堂有幕士善謳因問我詞比桞詞如何對曰桞郎中¶
詞只好十七八女孩兒執紅牙板唱楊桞岸曉風殘月¶
學士詞須闗西大漢執鐵板唱大江東去公大笑(闕/)¶
　¶
　　　禁釀¶
<pb:KR3j0152_WYG_007-4a>¶
元羅志仁禁釀詞名木蘭花慢云漢家糜粟詔將不¶
醉飽生靈便收拾銀罌當壚人去春歇旗亭淵明權停¶
秫徧人間暫學屈原醒天子宜呼李白婦人却笑劉伶¶
　提壺盧更有誰聽愛酒已無星想難變春江蔔¶
萄釀緑空想芳馨温存鸕鷀鸚鵡且茶甌談對晚山¶
青但皓秋風魚夢賜酺依窵波㝠　鐵崖亦有詩云¶
三月皇都酒禁酤山禽空自喚提壺煙生陸羽新茶¶
竈塵滿黄公舊酒壚月下不須攜妓飲花前何必倩¶
<pb:KR3j0152_WYG_007-4b>¶
人扶滿朝多少賢卿相盡學醒醒楚大夫命意相同¶
云¶
　　　楊眉菴詩¶
眉菴先生楊孟載基洪武初任山西按察使為吳¶
下詩宗與太史髙季迪啓潯陽張來儀羽記室徐¶
㓜文賁皆齊名時稱髙楊張徐語極纎麗其詠春¶
水春草二詩尤膾炙人口春水詩云溶溶漾漾欲¶
平橋知是巴江雪盡消紅雨落花來滚滚緑煙芳¶
<pb:KR3j0152_WYG_007-5a>¶
草去迢迢沅湘已没鷗邊渡湓浦新添鷺外潮向¶
晚漁郎走相報大家齊上木蘭橈春草云嫩緑柔¶
藍逺更濃春來無處不茸茸六朝舊恨斜陽裏南¶
浦新愁細雨中近水欲迷歌扇緑隔花遥襯舞裙¶
紅平川十里歸人晚無數牛羊一篴風又有句云¶
栁花嫩如鵞破殻蘚痕斑似鹿辭胎又云尚短栁¶
如初折後已殘梅似半開時其精妙工緻奪化工¶
之功大率多此類也其詩餘尤工云¶
<pb:KR3j0152_WYG_007-5b>¶
　　　盜犬賦¶
費襄梁溪漫志宋滕逹道未遇時與諸生講學於僧¶
舎主僧出諸生夜盜其犬而烹之事聞有司欲治其¶
罪滕公為丏免守素聞其能賦因諭之曰能為盜犬¶
賦則將釋之滕即口占其辭惟僧不淨犬也宜偷徹¶
藍宫之夜吠充絳帳之晨羞既欲思於實腹遂乃設¶
於空喉餅餌引來猶掉續貂之尾索綯牽去難回顧¶
兔之眸守大笑即置不問¶
<pb:KR3j0152_WYG_007-6a>¶
　　　遺山妹¶
元遺山好問之妹為女冠文而艷張平章當揆欲娶¶
之使人囑遺山遺山辭以可否在妺妺以為可則可張¶
喜自往訪覘其所向至則適自手補天花板輟而迎¶
之張詢近日新作應聲答曰補天手段暫施張不許¶
纎塵落畫堂寄語過簾雙燕子移巢别處覓雕梁¶
張竦然而出¶
　　　三惡圖¶
<pb:KR3j0152_WYG_007-6b>¶
張光弼號一笑居士元江浙省員外後居苗帥楊旺扎勒¶
帳下有時名嘗見其題劉耀卿畫三惡圖詩云石門激¶
浪雪無迹松下瀑流雷有聲百折狂瀾雖是險人心方¶
寸最難平雄渾有味集中不載因為録之¶
　　　邵菴屏上對¶
道園虞邵菴先生集未達時魯齊許文正公衡延置家¶
塾而先生落魄不羇日出遊公每至塾諸生輙曰先生¶
出矣公患苦之常宛轉為先生言已而如故一日題對¶
<pb:KR3j0152_WYG_007-7a>¶
句於先生卧屏間云日日嬉遊知虞公之不可諌葢用¶
孟子全語扺暮先生回已被酒大醉視屏間對即拔筆¶
書於右云朝朝絮䀨何許子之不憚煩似若天造地設¶
何其㨗切如是耶¶
　　重疊金¶
舊見唐人一詞行雲流水一句含情深妙昔虞邵菴示¶
人作詩法以打起流鶯兒莫教枝上啼啼時驚妾夢不得¶
到遼西予於此詞亦然詞云薔薇帶露珍珠顆美人折¶
<pb:KR3j0152_WYG_007-7b>¶
向庭前過含笑問檀郎花强妾貌强檀郎若相惱畨道¶
花枝好一向發嬌嗔碎揉花打人葢菩薩蠻也一名重¶
疊金¶
　　　中原音韻¶
北樂府用字皆北音與沈休文所傳四聲韻不同盖地¶
居土中為陰陽之所和㑹五方之雑億兆之廣擇其通¶
者曰中原正語取四海適中天下同聲而無滯者也其¶
音有平上去三聲而無入聲其入聲字皆附派入三聲¶
<pb:KR3j0152_WYG_007-8a>¶
之内燕山卓從之作中州韻為志亦勤矣惜其所收不¶
能什百四方未解之音使後學莫知適從至如秉持之¶
秉克巳之克肉食之肉皆不見録未得為成書也若夫¶
瓊林雅韻則其收尤駁雜以南音謬戾可憎詞人病之¶
元髙安周挺齋徳清復作中原正韻較前為勝然其間¶
猶有未能盡善者試有一二言之至若握雨携雲之握¶
詞中多用如握手握霧拏雲掌握一握握筭之類韻既¶
不收音從曷得今之謳者往往無定音伍或音襖又有¶
<pb:KR3j0152_WYG_007-8b>¶
音鳥買切者至如曹大家之家音姑漢雋明釋何為稱¶
不敢收而遂棄之況三聲既定又言&KR0147;以廣其押韻為¶
作詞而設然呼吸言語之間還有入聲之别嗚呼既定¶
中天下之音何方語市言之可證也今京師之人呼客¶
讀如怯以往為網而反以遺忘之忘為旺寧能從之乎¶
既又譏時人呼龎涓為龎堅淵明為烟明非矣而未免¶
懸絶為昡絹帛之絹為建其能盡變之乎葢以理推則¶
天下之音無適不可耳徒以耳目為異同胡能得四方¶
<pb:KR3j0152_WYG_007-9a>¶
之正乎今南人呼府縣之縣為眩健羨之羨為旋(去/聲)月¶
桂之桂為寄季孟之季為巨指揮之揮為吁亦可以言¶
語呼吸為證耶歡娛之娛六書即古唐虞字今與提撕¶
(音/嘶)騂(音/星)色字咸誤於世久矣而徳清乃謂從旁讀亦無¶
害而又譏騂字之謬噫均之以偏旁之讀何獨騂乃異¶
於娛撕哉是可笑也驚嚇之嚇不收齊微與黒字同音¶
而入皆來作蟹刁槊之槊不收戈禾而與蕭豪叶作炒¶
城郭之郭不收戈韻而亦從豪作稿則棺槨之槨讀為¶
<pb:KR3j0152_WYG_007-9b>¶
棺稿可乎然又凡例不縝考據未盡乃從而文之云字¶
有不可施於詞之韻脚不能盡收毋譏其不備葢雖其¶
字不可施之押韻其不可施於詞語中乎既入詞語寧¶
可不知其讀作何音歟又是書既成陰陽有字固然矣¶
墨本乃以一字乂有陰陽之分既而自亦難掩復設飾¶
詞謂云友朋索之難郤已冩數十本散之江湖當時慮¶
為圖利之徒盜刋非我有也故以此混之此言豈公天¶
下之心歟是其矛盾可見矣沈約為吳興語言固無俟¶
<pb:KR3j0152_WYG_007-10a>¶
語而已徳清乃欲為人轉其喉舌換其齒牙其抑難乎¶
爾焉惟其選定四十詞中有精粹者予故重為録出二¶
十五章併外附撥不斷一章共二十六章以備賞音者¶
鑑之云¶
　　　挺齋妙選¶
仙吕寄生草　長醉後方何礙不醒時有甚思糟醃了¶
兩箇功名字醅渰了千古興亡事麴埋了萬丈虹霓志¶
不達時皆笑屈原非但知音盡說陶潜是　雙鴈兒¶
<pb:KR3j0152_WYG_007-10b>¶
洞賓出聖超凡本有神仙一抹絛九陽巾君是真人¶
一半兒　自將楊桞品題人笑撚花枝比較春輸與海¶
棠三四分再偷勻一半兒臙脂一半粉　金盞兒　據¶
胡床對瀟湘黄鶴送酒仙人唱主人無量何妨若捲簾¶
邀皓月勝開宴出紅粧但一樽留墨客是兩處夢黄糧¶
　中吕迎仙客　雕簷紅日低畫棟彩雲飛十二玉䦨¶
天外倚望中原思故國感慨傷悲一片鄉心碎　謁金¶
門　早霞晚霞粧㸃廬山畫仙翁何處煉丹砂一縷白¶
<pb:KR3j0152_WYG_007-11a>¶
雲下客去齋餘人來茶罷嘆浮生指落花楚家漢家做¶
了漁樵話　普天樂　浙江秋吳山夜愁隨潮去恨與¶
山疊鴻鴈來芙蓉謝冷雨青燈讀書舍怕離别又早離¶
别今宵醉也明朝去也留戀些些　喜春來　閒花醖釀¶
蜂兒密細雨調和燕子泥緑&KR1624;蝶夢覺來遲誰喚起簾¶
外曉鶯啼　滿庭芳　知音到此舞雩㸃也修禊羲之¶
海棠春已無多事雨洗臙脂誰感慨蘭亭古紙自沉吟¶
桃扇新詞急管催銀字哀絃玉指忙過賞花時　十二¶
<pb:KR3j0152_WYG_007-11b>¶
月堯民歌　自别後遥山隠隠更那堪逺水粼粼見楊¶
柳飛綿衮衮對桃花醉臉醺醺透内閣香風陣陣掩重¶
門暮雨紛紛　怕黄昏忽地又黄昏不銷魂怎地不銷¶
魂新啼㾗壓舊啼㾗斷腸人憶斷腸人今春香痩幾分¶
縷帶寛三寸　四邊靜　今宵歡慶軟弱鶯鶯可曾慣¶
經欵欵輕輕燈下交鴛頸端詳看可憎好殺無乾淨¶
醉髙歌　十年燕市歌聲幾㸃吳霜鬢影西風吹老鱸¶
魚興晚節霜榆暮景　南吕四塊玉　買笑金纒頭錦¶
<pb:KR3j0152_WYG_007-12a>¶
得遇知音可人心怕逢狂客天心沁紐死鶴劈碎琴不¶
害磣　正宫醉太平　人皆嫌命窘誰不見錢親水晶¶
丸入麫糊盆纔粘拈便衮文章糊了盛錢囤門庭改做¶
迷魂陣清廉貶入睡餛飩葫蘆提倒穏　塞鴻秋　腕¶
氷消鬆却黄金釧粉脂殘淡了芙蓉面紫霜毫蘸濕端¶
溪硯斷腸詞冩在桃花扇風輕柳絮天月冷梨花院恨¶
鴛鴦不鎖黄金殿　商調山坡羊　雲鬆螺髻香濕鴛¶
鴦被掩春閨一覺傷春睡柳花飛小瓊姬一片聲雪下¶
<pb:KR3j0152_WYG_007-12b>¶
呈祥瑞把團圓夢兒生喚起誰不做美呸却是你　梧¶
葉兒　别離易相見難何處鎖雕鞍春將去人未還這¶
其間央及殺愁睂淚眼　越調天淨沙　枯藤老樹昏¶
鴉小橋流水人家古道西風痩馬夕陽西下斷腸人在¶
天涯　恁闌人　花陣輸贏隨幔生桃扇炎凉逐世情¶
雙郎空藏瓶小卿一塊冰　塞兒令　烟艇閒雨蓑乾¶
漁翁醉醒江上還啼鳥闗闗流水潺潺樂似富春山數¶
聲柔艣江灣一鈎香餌波寒回頭觀兔魄夫憶放魚竿¶
<pb:KR3j0152_WYG_007-13a>¶
看流下蓼花灘　雙調落梅風　金刀利錦鯉肥更那¶
堪玉蔥纎細若得醋來風韻美試嘗著這生滋味　凌¶
波仙　一聲梧桐一聲秋一㸃芭蕉一㸃愁三更歸夢¶
三更後落燈花碁未收嘆新豐逆旅淹留枕上十年事¶
江南二老憂都到心頭　慶東原　參旗動斗柄那為¶
多情受用些兒箇　殿前歡　醉歸來入門下馬笑盈¶
腮笙歌接至朱簾外夜宴重開十年前一秀才黄虀菜¶
打熬做文章伯江湖氣槩風月襟懷　賣花聲　細研¶
<pb:KR3j0152_WYG_007-13b>¶
片腦梅花粉新剥真珠荳蔲仁依方修合鳳團春醉魂¶
清爽舌尖香嫩這孩兒那些風韻　其撥不斷另附於¶
後云¶
　　　女婦能詩¶
春渚記聞建安暨氏女子十嵗能詩人令賦野花詩云¶
多情樵牧頻簪髻無主蜂鶯任宿房觀者雖加驚賞而¶
知其後不保貞素竟更數夫流落而終與毘陵女子詠¶
破錢相同破錢詩云半輪明月揜塵埃依稀猶帶開元¶
<pb:KR3j0152_WYG_007-14a>¶
字想得清光未破時買盡人間不平事又有詠文君詩¶
云當時曽笑卓文君豈信絲桐解誤身今日未彈心已¶
亂此身元自不由人詩話謂雖有才致非女子所宜又¶
南宫縣君錢氏詩云士悲秋色女懐春此語由來未是¶
真倘若有情相眷戀四時天氣總愁人意亦相同云¶
　　　天香引¶
輟耕録載道園虞邵菴伯生先生於掲曼碩學士奚斯¶
家賦三謁草廬圖天香引隔字一押韻以為至難且稱¶
<pb:KR3j0152_WYG_007-14b>¶
先生之才為不可及暇日遊湖上登孤山和靖祠復於¶
粉牆上得一闋亦其體也其詞云至當時林氏山祠驛¶
使何之取次南枝飄潰臙脂蕉斯故紙抑死荒絲志寒¶
&KR0611;雄雌鷺翅參差母子鸕鷀撚此吟鬚彈指歌詩勸爾¶
金巵何事嗟咨後友人復以一闋來竟不用他字疉韻¶
而成尤出竒外一等詞云䕶吾廬緑樹扶疎竹塢獨居¶
舉目須臾鷺宿芙渠烏居古木鳬浴菰蒲夫語婦壺沽¶
緑醑主呼奴釜煮鱸魚俗務俱無布素粗服書屋讀¶
<pb:KR3j0152_WYG_007-15a>¶
書蔬圃鋤蔬中原正音緑讀如盧竹如主獨音都吾¶
切目如慕宿音思主切木如暮浴如裕俗音須如切屋¶
音五故切讀與獨同醁與緑音同葢盡以一屋二沃收¶
入魚模相叶故也惜不知作者名字此詞在雙調即¶
古夾鍾商本名折桂令又名蟾宫曲詞人多命名天¶
香引云¶
　　　荆公字謎¶
雞肋編載王荆公安石作字謎云兄弟四人兩人大(音/墮)¶
<pb:KR3j0152_WYG_007-15b>¶
一人立地三人坐家中更有一兩口便是凶年也好過¶
蓋儉字也又云親兄弟日日昌堂兄弟木目相親兄弟¶
火火炎堂兄弟金今鈐又云掘地去土添水成池又云¶
寒則重重疊疉熱則四散分流兄弟四人下縣三人入¶
州在村裏只在村裏在市頭只在市頭蓋言㸃也又婦¶
字謎左七右七横山倒出又云一人姓任名忍販金與¶
錦將過潼關時方禁金與錦不得過闗闗吏遮之任懇¶
求欲入吏云法重難從但君自入闗而貨不得進乃書¶
<pb:KR3j0152_WYG_007-16a>¶
報云任忍入金錦禁急又錢氏私記荆公舉酒令字謎¶
云四口盡皆方十字在中央若做田字商不是杜家郎¶
蓋圖字也¶
　　　王劉互譏¶
王銍黙記云劉貢父攽與王介甫安石最為故舊荆公¶
嘗戲拆貢父名曰劉攽不直一分文貢父復戲拆荆公¶
名曰失女便成宕無宀(音/綿)真是妬下交亂真如上交誤¶
當宁荆公大慙而心銜之¶
<pb:KR3j0152_WYG_007-16b>¶
　¶
　¶
　¶
　¶
　¶
　¶
　¶
　蟫精雋卷七¶
